1. สะสมแต้ม แลกของรางวัล
การสะสมแต้มคือเทคนิคยอดนิยมตลอดการในการทำโปรโมชั่นให้เกิดการซื้อซ้ำครั้งต่อไป เราสามารถใช้ระบบสะสมแต้มกับลูกค้าที่มาซื้อสินค้าได้ โดยการสะสมแต้มส่วนใหญ่แล้วจะมาในรูปแบบของการให้ลูกค้าสะสมแต้มที่จะถูกแปลงจากยอดซื้อ เช่น 1 บาท = 1 แต้ม หรือ 25 บาท = 1 แต้ม เป็นต้น ซึ่งข้อดีของระบบสะสมนั้นจะมีทั้งแบบบัตรกระดาษ และแบบดิจิทัลที่ไม่ต้องพกบัตร
2. ซื้อ 1 แถม 1 หรือ แก้วที่ 2 ลด 50%
สำหรับการซื้อ 1 แถม 1 หรือลดราคานั้น เป็นโปรโมชั่นที่แทบทุก ๆ ร้านจะนิยมทำกัน ซึ่งเป็นการทำโปรโมชั่นที่ช่วยกระตุ้นยอดขายช่วงนั้น ๆ ได้ และเป็นการเปิดโอกาสให้ลูกค้าที่ยังไม่เคยซื้อสินค้าได้ทดลอง เพื่อให้เกิดความชื่นชอบและนำไปสู่การกลับมาซื้อสินค้าครั้งต่อไป
3. การแจกฟรีเฉพาะช่วงเวลา
การทำโปรโมชั่นฟรีเฉพาะช่วงเวลา ทางร้านสามารถกำหนดได้เอง เช่น ตั้งแต่ 14:00–16:00 น. ของวันศุกร์ปลายเดือน ซื้อ 1 แก้ว แถมฟรีอีก 1 แก้วทันที หรือจะเป็นการแจกให้ดื่มฟรี ซึ่งส่วนใหญ่แล้วจะเลือกใช้วันครบรอบวันเปิดร้านในการทำโปรโมชั่นดังกล่าว จะทำให้ได้ลูกค้าหน้าใหม่ค่อนข้างเยอะและเกิดการทดลองซื้อสินค้า เมื่อลูกค้าใหม่ ๆ ได้มาทดลองแล้วชอบก็จะสามารถนำไปสู่การกลับมาซื้อครั้งต่อไปได้เช่นกัน
4. ร่วมประเมินหรือตอบแบบสอบถามรับของรางวัล
อีกหนึ่งวิธีที่เป็นที่นิยมพอสมควรนั่นก็คือการทำแบบสอบถาม เพื่อรับรางวัล ก่อนหน้านี้จะเป็นในรูปแบบของโปรชัวส์แบบฟอร์มแจกเพื่อให้คนในร้านทำและรับคูปองส่วนลด สำหรับนำมาใช้ครั้งถัดไป กระตุ้นให้กลับมาซื้อซ้ำ โดยปัจจุบันหลาย ๆ แบรนด์นิยมใช้แบบสอบถามแบบออนไลน์ เพราะลูกค้าสามารถเข้าไปตอบได้ง่ายทุกที่ทุกเวลาที่สะดวก และธุรกิจเองยังสามารถเก็บข้อมูลแบบสอบถามต่าง ๆ ที่ลูกค้าตอบเข้ามาเป็นฐานข้อมูลดิจิทัลได้ทันทีด้วยเช่นกัน
5. โปรโมชั่นวันพิเศษ โอกาสพิเศษ เช่น วันเกิด เทศกาลไหว้พระจันทร์ เทศกาลปีใหม่
ในวันพิเศษสากลแบรนด์หรือร้านค้าส่วนใหญ่ มักกระโดดลงมาเล่นโปรโมชั่นเพื่อสร้างพื้นที่ให้กับร้านของตน สามารถใช้โอกาสนี้ในการโปรโมทเมนูใหม่ ๆ ได้ ทำให้เกิดการทดลองชิมสินค้า ยกตัวอย่างเช่น ลดเค้กเมนูใหม่ 20% หรือมีเค้กชิ้นเล็ก ๆ ให้ลองชิมก่อนตัดสินใจซื้อ นอกจากนี้ยังสามารถสร้างความตื่นเต้น และสร้างความประทับใจให้กับลูกค้าในช่วงเทศกาลเหล่านี้ได้ด้วยเช่นกัน
6. ลดราคาเมนูออกใหม่ หรือเมนูทดลอง
ในทุกครั้งที่มีการออกสูตรใหม่ ๆ หรือเมนูใหม่ การทำให้ลูกค้าได้ทดลองชิม เพื่อให้เกิดความชื่นชอบเป็นสิ่งสำคัญ เราสามารถทำโปรโมชั่นกระตุ้นเฉพาะเมนูออกใหม่ ยกตัวอย่างเช่น ทางร้านจะมีเมนูออกใหม่ทุก ๆ วันจันทร์สัปดาห์แรกของเดือน ก็สามารถกำหนดได้ว่า หากแวะมาซื้อกาแฟสูตรใหม่หรือเบเกอรี่สูตรใหม่ในวันนั้น ลดทันที 50% เป็นต้น
7. มอบส่วนลดให้กับลูกค้าที่นำแก้วมาเอง
การทำโปรโมชั่นแบบนี้ นอกจากจะประหยัดแก้วของทางร้านแล้ว ยังเป็นการแสดงออกว่าแบรนด์หรือร้านมีความรักษ์โลก ซึ่งโปรโมชั่นแบบนี้สามารถช่วยสร้างภาพลักษณ์ที่ดีให้กับแบรนด์ได้ด้วยเช่นกัน
8. ทำโปรโมชั่นกับเครือข่ายโทรศัพท์ หรือแอปฯ เติมเงินต่าง ๆ
ในยุคที่แทบทุก ๆ คนมีสมาร์ทโฟน การทำโปรโมชั่นกับเครือข่ายมือถือหรือแอปฯ เติมเงินต่าง ๆ กำลังเป็นที่นิยมขึ้นเรื่อย ๆ ยกตัวอย่างเช่น จ่ายค่าสินค้าผ่าน True Wallet, Rabbit LINE Pay รับเงินคืน 5% หรือหากใช้เครือข่าย AIS, Dtac ลดทันทีแก้วละ 10 บาท
9. โปรโมชั่นจับคู่ ลดราคา หรือ อัปไซส์ฟรี
หากต้องการกระตุ้นให้เกิดยอดขายที่มากขึ้น สามารถใช้โปรโมชั่นจับคู่ได้ เช่น ซื้อกาแฟ 1 แก้ว + เค้ก 1 ชิ้น ในราคาพิเศษ หรือซื้อแก้วกลางในช่วงนี้ อัปเป็นแก้วไซส์ใหญ่ฟรีทันที
10. ใช้คูปองโปรโมชั่นดิจิทัล
ในปัจจุบันหลาย ๆ ธุรกิจ สามารถใช้ระบบคูปองโปรโมชั่น แบบดิจิทัลได้ไม่ยาก ซึ่งเป็นอีกหนึ่งเทคนิคในการกระตุ้นยอดขายให้ลูกค้ากลับมาที่ร้านอีกครั้ง สามารถใช้งานได้ง่าย รับคูปองผ่านระบบ SMS และนำมาแสดงที่ร้านค้า